---
layout: post
title: Vinster i välfärden
published: True
categories: [Politik]
tags: []
---

Debatten om välfärden präglar årets valrörelse. Den rör något centralt i alla svenskars bild av vårt land; vi vill kunna lita att det offentliga fångar upp oss när vi faller, oavsett vår plånboks tjocklek eller vår sociala ställning. Inget parti kan vinna val genom att utmana den svenska modellen. Därför är alla partier i riksdagen förespråkare av en generell, skattefinansierad välfärd. 

Den stora majoriteten av svenskar har också alltid varit starka motståndare mot planekonomiska experiment. Allt från Socialdemokraternas brott med den revolutionära socialismen i början av förra seklet till det folkliga motståndet mot löntagarfonder på 80-talet. Varken nyliberalt lågskattesamhälle eller kommunistisk planekonomi har attraherat svensken. 

Vårt Sverige är ett högskattesamhälle, idag med världens femte högsta skattetryck. Vi har i praktiken en blandekonomi. Inte i den meningen att staten äger stora delar av landets företag, som det var tidigare, utan därför att det offentliga är den överlägset största kunden till det privata näringslivet. Varje år köper stat, kommun och landsting varor och tjänster för ungefär 600 miljarder kronor från näringslivet. 

Dessa 600 miljarder är skattemedel som väller ut över företagen. Men i den offentliga debatten är det bara en bråkdel av detta som debatteras, nämligen privata utförare i vården och skolan. Vänsterpartiet, den skarpaste kritikern av modellen med privata utförare av skattefinansierad välfärd, talar inte om tandläkare, massörer eller företag som arbetar inom LSS. Inte heller ser man problem med NCC, Skanska och PEAB som är betydligt större mottagare av skattemedel än privata företag i vården och skolan. 

Uttalanden i stil med "skattemedel skall inte gå till privata vinster" är i bästa fall okunniga. Sveriges näringsliv drivs till stor del av skattemedel. Det är inget nytt att dina och mina skattepengar blir vinster i företagens bokslut. Inget parti i riksdagen vill på allvar sätta stopp för detta, oavsett hur deras retorik låter. 

Den populistiska kritiken skulle vara logisk och rimlig om den som uttalar den antingen är för förstatligandet av alla företag eller för en nyliberal nattväktarstat. Dom man å ena sidan förespråkar förstatligande menar man att all verksamhet som bekostats med skattemedel skall vara utförd av staten. inga privata företag skall få del av skattemedel. Om man å andra sidan är för en nyliberal nattväktarstat vill man inte att staten skall ha 600 miljarder att spendera. Det offentliga skall bara sköta rättsväsende, polis och militär, allt annat skall skötas av privata initiativ och skatten skall vara mycket låg. 

Kritik mot privata utförare som handlar om att skattemedel går till vinster är alltså antingen populistisk eller uttryck för en samhällsomvandling som svenska folket avvisat gång efter gång. 

En vanlig invändning är att det är skillnad på att bygga en väg och att ta hand om mormors krämpor. Men då är det en annan argumentation man får föra. Då får man precisera vilka skattemedel som kan gå till vinster och vilka som inte skall få det. Det blir en mycket mera fruktbar diskussion.

Återstår då själva sakfrågan om företag i välfärden. Är det rätt eller fel att vi låter privata utförare ge vård och utbildning till svenskar, solidariskt bekostat av skattemedel? För mig är svaret bara beroende av en sak: får vi mer valuta för våra skattepengar med en blandning av offentliga och privata utförare än med enbart offentligt drivna utförare? Vad jag har kunnat se är kvaliteten definitivt inte sämre, generellt sett, hos de privata alternativen. Många underökningar visar att de som nyttjar privata skolor och vårdgivare är mycket nöjda. Köer har kunnat kortas inom vården, därför att arbetet organiserats bättre. Vinstintresset driver på förbättringsviljan och medborgarnas möjlighet att välja bort dåliga vårdgivare skärper fokus på kvalitet och bemötande. Om det är så att en privat utförare ger bättre kvalitet till en lägre kostnad är det, menar jag, välförtjänt att företaget går med vinst, precis som det är rimligt att ett privat byggbolag som bygger ett sjukhus får göra vinst. Den som gör ett bra arbete skall få njuta frukterna av det. Är det någon idag som tror att statliga byggbolag, bilfabriker eller kommunalt drivna livsmedelsbutiker skulle ge oss bättre kvalitet och valuta för pengarna? 

En självklarhet är att företag som missköter sig, fuskar eller ger dålig kvalitet skall motarbetas och straffas. Det borde också gälla slöseri och vanskötta verksamheter i offentlig verksamhet. 

Svagheten i offentligt finansierade system är hur man säkerställer hög kvalitet till rimlig kostnad. Vi är i händerna på politiker som kanske inte alltid är de mest kompetenta beslutsfattarna. Vi har sett exempel där man sålt vårdcentraler och skolor för en bråkdel av deras värde. Andra gånger har offentligt driven verksamhet låtit pengar försvinna i byråkratiskt kaos. Bästa sättet att få valuta för våra skattepengar är att välja kloka politiker som kan ta ansvar för den enorma koloss som vår solidariskt finansierade välfärd är. Låt oss välja färre populister och fler kompetenta politiker i september. 

